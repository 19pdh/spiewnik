.PIOSENKA "Już lipa roztula"

Już lipa roztula słoneczny swój puch,
a dalej tam z ula na pracę, na ruch!

        A dalej tam z ula na pole, na znój...
        Piastowe my pszczoły, piastowy my rój!

Ta stara pasieka na plon czeka nasz,
my lecim od wieka z łąk kwietnych i pasz...

        My lecim od wieka i trud niesiem swój...
        Piastowe my pszczoły, piastowy my rój!

Nas budzi świt mglisty, a spędza nas noc,
gdy z lipy ojczystej żar bierzem i moc.

        Moc życia, żar czynu na mir i na bój...
        Piastowe my pszczoły, piastowy my rój!

I brzęczy, i radzi złocisty nasz wiec,
jak bożej czeladzi pracować, jak lec.

        Jak bożej czeladzi w ten bratni iść znój…
        Piastowe my pszczoły, piastowy my rój!

I w kropli my miodu niesiemy w nasz ul
prastarą woń rodu, co wiedzie się z pól,

        I słodycz my pieśni sączymy w serc zdrój…
        Piastowe my pszczoły, piastowy my rój!
